# Chi siamo
{: .heading-0}

Siamo un gruppo eterogeneo, interdisciplinare, con differenti professionalità, competenze: insegnanti, formatori, ricercatori, informatici (ma anche genitori)…. Ci siamo incontrati e riconosciuti sui Social Network, dove condividevamo soprattutto un fastidio per questo modo di intendere il "coding" ma anche, più in generale, per la attuale politica educativa del “digitale” per la scuola. Un fastidio che spesso ci ha portato ad esprimerci contro e, va detto, ad attirarci strali di ogni genere: siete negativi, siete eccessivi, siete a priori contro il fare, siete contro l'allegria e l'entusiasmo. Sono anche questi commenti che ci hanno spinti a mettere in comune idee ed energie e a cercare di costruire una proposta alternativa pubblica.

Non ci sentiamo apocalittici, e non vogliamo essere semplicemente “contro”: contro il digitale, contro la programmazione, contro la robotica educativa, contro l'innovazione. Ognuno di noi ha perso parte del proprio tempo a ragionare e discutere perché a queste cose ci tiene, è stato coinvolto a qualche titolo, ha fatto delle esperienze dirette, ha letto (tanto) e scritto (poco).

# Perché il coding
{: .heading-1}

Ci concentriamo sul coding perché ha assunto tutti i caratteri della moda: si segue, non si discute; ci si mostra, si fa a gara. E già su questo occorrerebbe riflettere: perché questo grande successo? In precedenza, i tentativi di portare le tecnologie digitali a scuola (piani e progetti ministeriali a partire dagli anni ottanta, lavoro quotidiano di associazioni e enti di formazione, sperimentazioni autarchiche) non hanno avuto questa risonanza e non sono mai riusciti a imporsi come un valore anche affettivo, estetico. Quindi: quali sono le caratteristiche che differenziano il coding?

Perché abbiamo scelto di concentrarci almeno inizialmente solo sul coding? Parte della nostra critica deriva proprio dal fatto che pensiamo che sia necessario immergere il coding in una visione più ampia del digitale per la didattica. Ma in questo momento l'attenzione anche mediatica sul coding è un'occasione per riflettere tutti insieme su quello che il coding implica.

La critica è facile, l'arte è difficile. Lo sappiamo: per questo, oltre ad un'analisi della proposta del coding sullo sfondo della situazione Italiana, vorremmo fare anche una proposta articolata prendendo in considerazione le differenti prospettive: tecniche, pedagogiche, etiche, economiche.

![Hiroshima Mon Amour](/images/film-2.jpg "Hiroshima Mon Amour")
{: .img-full}


# Alcune questioni preliminari
{: .heading-1-1}

## 1. Una definizione
{: .heading-2}

Prima di tutto, sarebbe opportuno avere delle definizioni condivise dei termini. Nessuno ha in tasca "il significato vero" di coding e pensiero computazionale, ma quando se ne parla si rischia di non capirsi. Ci sembra importante, almeno, censire i diversi usi, citare i riferimenti (da Papert a [Wing](https://www.cs.cmu.edu/~15110-s13/Wing06-ct.pdf) passando per la definizione dell'[ISTE](http://www.iste.org/docs/ct-documents/computational-thinking-operational-definition-flyer.pdf)), esplorare le implicazioni di ognuna e imparare a non confonderle. Coding non è una parola italiana, e forse noi Italiani non abbiamo una completa percezione dell'aura semantica che invece ha per un parlante inglese. Coding è anche un termine tecnico: informatici e non informatici di sicuro gli collegano pratiche diverse.

## 2. Gli obiettivi del coding a scuola
{: .heading-2}

Forse la prima, e più importante questione, è quella finale. Quali sono gli obiettivi dell'introduzione del coding a scuola, in particolare nella primaria? C'è una sovrabbondanza di motivazioni, diverse ma persino in contrasto. C'è chi fa riferimento allo sviluppo di competenze trasversali, utili sempre e dovunque, e chi all'acquisizione di competenze specifiche che saranno spendibili in futuro lavorativamente; c'è chi sottolinea l'importanza di affinare il pensiero critico e chi invece punta su quello logico-algoritmico; c'è infine che parla di aspetti affettivi, di genere, di collaborazione. Non è un po' troppo per un'attività sola? Oppure sono attività diverse (imparare il coding come tecnica distinto dalla sua applicazione in un ambito specifico)?

## 3. Come fare coding a scuola
{: .heading-2}

Gli obiettivi si portano dietro delle scelte. Per esempio: partire a 5 anni, a 8, a 11? Fare coding un'ora a settimana, o all'interno delle altre "materie"? E solo in ambito scientifico, o anche in quello linguistico (artistico, musicale, etc)? Sappiamo bene che soprattutto nella scuola primaria la divisione in ore è piuttosto criticabile; non vorremmo che il coding, invece di migliorare la situazione, non facesse che peggiorarla.

Coding però non è solo una pratica didattica suggerita o raccomandata, è anche un oggetto di investimento di risorse pubbliche, o di direttive ministeriali. Si è parlato, ad esempio, delle "60 ore di coding alla materna dal prossimo anno": quali sono le implicazioni organizzative, economiche? Chi dovrà gestire quelle sessanta ore, e al posto di cosa? C'è poi la questione delle competenze necessarie: solo tecniche, o anche pedagogiche? Come si acquisiranno? Come si valuteranno?

## 4. Investimenti pubblici, "sponsor" privati: un nuovo mercato
{: .heading-2}

Questo tema è legato alla presenza di attori privati sul campo. [Code.org](http://code.org/), ma anche il progetto [Programma il Futuro](http://programmailfuturo.it/), hanno degli sponsor o dei partner; e oltre a questi, diverse altre aziende si sono proposte con ambienti online, strumenti mobile, seminari, campi estivi. Vorremmo vederci chiaro: che garanzie vengono date sull'imparzialità di queste meritorie iniziative? Tante volte si è visto il fenomeno dell'imprinting digitale: se ad un novizio viene presentato un ambiente, poi quello sarà il suo ambiente d'elezione in futuro. Significa che stiamo creando un mercato?

![Hiroshima Mon Amour](/images/film-3.jpg "Hiroshima Mon Amour")
{: .img-full}

## 5. Un po' di etica non guasta 
{: .heading-2}

Spesso viene associato il pensiero computazionale al pensiero critico (ad esempio, nelle indicazioni del [bando MIUR](http://www.istruzione.it/scuola_digitale/curricoli_digitali.shtml) per i curriculi digitali). Condividiamo questa associazione, perché riteniamo che gli aspetti etici siano importanti quanto quelli cognitivi. Parlare di coding può servire anche a rendere consapevoli docenti e studenti degli interessi, e dei portatori di interesse, che sono legati indissolubilmente al digitale. Se si parla di robotica, va affrontato anche il tema della fine del lavoro come lo conosciamo oggi. Se si parla di remix va affrontato il tema del copyright. La scelta dell'opensource – a cui noi come gruppo aderiamo – non è solo una scelta di gratuità, ma implica anche possibilità di modifica, personalizzazione, valutazione della sicurezza, garanzia di privacy; e poi anche una modalità di lavoro che non è basata sul commercio di licenze ma sulla costruzione e messa a disposizione di competenze pregiate. Se ne parla, a nostro avviso, troppo poco: perché, ad esempio, non viene presa nella dovuta considerazione la licenza dell'ambiente proposto?

## 6. Ambienti e linguaggi
{: .heading-2}

Un altro tema su cui ci piacerebbe che ci fosse più consapevolezza è quello dell'ambiente/linguaggio. Il coding è legato all'ambiente Scratch, che ha precise caratteristiche tecniche (ormai solo online, visuale, semplificato), e a Code.org, che ne ha altrettante pedagogiche (progressione per problemi di difficoltà crescente, autonomia, comunità on line). Pur riconoscendo a Scratch e a i suoi creatori mille qualità, perché questo plebiscito? Perché così pochi cercano delle alternative? Ce ne sono ormai centinaia. Perché non confrontarle e scegliere quella più opportuna in funzioni del contesto, del livello, degli obiettivi?

![Hiroshima Mon Amour](/images/film-4.jpg "Hiroshima Mon Amour")
{: .img-full}

## 7. Linguaggio visuale o testuali?
{: .heading-2}

Scratch è sinonimo di "linguaggio visuale", anche se di linguaggio visuale non si tratta, ma solo di un ambiente visuale. Ci pare interessante andare ad analizzarne le caratteristiche e valutare i vantaggi di questa scelta: per tutti, sempre, è più facile partire con i blocchi? Cosa si perde, rispetto alla maggiore potenza del codice scritto? E che succederà poi? Come si gestisce la transizione ai più tradizionali linguaggi testuali?

## 8. Questioni di genere
{: .heading-2}

Infine, un tema scarsamente citato, ma che ci pare importante: quello del genere. Si è detto che il coding contribuisce a superare le differenze, perché anche le bambine (o le insegnanti?) possono programmare. Questa dichiarazione si poggia su una delle motivazioni principali di progetti come Code.org, ovvero superare la tradizionale scarsità di donne negli ambiti lavorativi STEM, e in particolare in campo informatico. Ma siamo sicuri che la maniera di insegnare il coding sia così indifferente al genere? La competizione, il superamento di problemi di difficoltà crescente, sono stimoli che hanno la stessa potenza per ragazze e ragazzi? L'identificazione con un robot/avatar (il "gattino") non pone altri interrogativi?

# _coding sì, ma consapevole_
{: .heading-last}
